---
title: "Słowenia. Jak nie łączyć pracy z urlopem?"
date: 2021-09-24
image: "images/post/slowenia.jpg"
author: "Basia" # use capitalize
categories: ["nature"]
tags: ["Słowenia"]
draft: false
---

Słowenia. Niby malutkie państwo wciśnięte gdzieś pomiędzy Austrię, Chorwację, Węgry i Włochy, a tyle w nim do zobaczenia! Tydzień urlopu to zdecydowanie za mało. Dlatego spędziliśmy tam dwa razy więcej czasu, łącząc wakacje z pracą zdalną. I wiesz co? To też mało...

Zaczęliśmy od tygodniowego pobytu w niewielkiej wsi niedaleko Mariboru. Przez tydzień gapiliśmy się w laptopy na zmianę: znad basenu, z salonu, z tarasu i sypialni. Po pracy zwiedzaliśmy okolicę, ale muszę przyznać, że gdybym mogła cofnąć czas, zarezerwowałabym nocleg bliżej Bledu, bo bardzo, ale to baaardzo żałuję, że nie udało nam się zobaczyć zachodu słońca znad turkusowej tafli Jeziora Bled!

🧠 Warto pracować zdalnie z miejsca, w którym popołudniem również jest co robić. Truizm? Być może. Przekonaliśmy się jednak na własnej skórze, że nawet wynajęcie apartamentu z basenem to za mało, jeśli wieczorem woda w basenie jest już zimna i nie wiadomo, co ze sobą zrobić.

# Gdzie udało nam się dotrzeć?

<div align="center"><iframe style="border:none, display:block" src="https://pl.frame.mapy.cz/s/fujesenelo" width="500" height="350" frameborder="0"></iframe></div>

# Jaskiniowcy, zamki i kule armatnie

Urlop zaczęliśmy od wędrówki w górę wąwozu Mostnica. Ciekawsze od wodospadu Mostnica było jednak zejście w dół biegu rzeki, kiedy stroma ścieżka nad wąwozem zwężała się momentami tylko do kilkunastu centymetrów.

Następnego dnia zaliczyliśmy Muzeum Techniki, Jaskinię Postojną i Zamek Predjama. Po wysłuchaniu kanonu D-dur Johanna Pachelbela w Smoczych Jaskiniach na Majorce nie sądziłam, że jaskinie jako takie mogą mnie jeszcze czymś zaskoczyć. A jednak! Do wnętrza Postojnej musieliśmy dotrzeć kolejką, która wjeżdżała w jaskinię przez dobrych K I L K A N A Ś C I E minut. Tak samo z Zamkiem Predjama! Naoglądałam się już tylu zamków, że hasło "zamek w skale" nie robiło na mnie żadnego wrażenia. Okazuje się jednak, że to największy zamek w skale na świecie, w jaskini pod nim żyje cała kolonia nietoperzy, a Erazm z Predjamy - baron, od którego przydomka zamek wziął swoją nazwę - zginął od kuli armatniej, która trafiła go podczas... korzystania z zamkowej toalety. Przez nadmiar atrakcji tego dnia musieliśmy ochłonąć, kąpiąc się w wodach Zatoki Triesteńskiej, we Włoszech 🥰

# Chodźmy w górę

Alpy Julijskie mają to do siebie, że dość trudno jest je zdobyć bez spędzania na szlaku (co najmniej) całego dnia. Bartek znalazł na szczęście podejście, dzięki któremu wciągnęliśmy do płuc nieco górskiego powietrza, ale bez poświęcania na to zbyt dużej ilości czasu. Wdrapaliśmy na Malą Mojstrovkę, 2332 m n.p.m., jeden z niższych szczytów w okolicy.

Wisienką na torcie naszego wyjazdu okazała się jednak przeprawa przez Kanion Jereka. Ostatni dzień wakacji spędziliśmy w kombinezonach piankowych, kaskach i uprzężach. To dopiero zastrzyk adrenaliny! Nie sądziłam, że będę w stanie skakać do zimnej wody z siedmiu metrów, spuszczać się na linie pod wodospadem czy zjeżdżać na tyłku po mokrych skałach. Tym bardziej, że jeszcze dwa dni przed miałam cichą nadzieję, że odwołają nam kanioning przez złą pogodę, trudne warunki, pandemię, C O K O L W I E K 🤣 Tak się bałam, a teraz nie mogę się doczekać kolejnego razu!
🤣

# Galeria

![alt text for screen readers](/images/slowenia/2021_09_18__14_26_20.jpg )
![alt text for screen readers](/images/slowenia/2021_09_18__15_21_52.jpg )
![alt text for screen readers](/images/slowenia/2021_09_22__11_09_17.jpg )
![alt text for screen readers](/images/slowenia/2021_09_22__13_06_19.jpg )
![alt text for screen readers](/images/slowenia/2021_09_23__13_22_11.jpg )
![alt text for screen readers](/images/slowenia/2021_09_23__16_46_42-1.jpg )
![alt text for screen readers](/images/slowenia/2021_09_19__12_45_34.jpg )
![alt text for screen readers](/images/slowenia/2021_09_20__15_54_48.jpg )

*24 września 2021*