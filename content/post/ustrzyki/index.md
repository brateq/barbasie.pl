---
title: "Ustrzyki Dolne. Pierwszy raz na nartach"
date: 2021-12-14
image: "images/post/3151908.jpg"
author: "Basia" # use capitalize
categories: ["writing", "Polska"]
tags: ["Polska", "narty"]
draft: false
---

Tak, próbowałam ze dwa razy w życiu jazdy na snowboardzie, ale - delikatnie to ujmując - szło mi źle 🏂🏼 Po traumatycznych doświadczeniach na desce, nie liczyłam na cuda na nartach, ale okazało się, że obydwoje połknęliśmy bakcyla!

## 📆 Sobota, dzień pierwszy

Na nasz pierwszy raz wybraliśmy Gromadzyń Wyciąg Narciarski, w Ustrzykach Dolnych na Podkarpaciu. Wypożyczyliśmy cały sprzęt, czyli narty, kijki, buty i kaski - własne mieliśmy tylko ubrania i gogle do crossu (bo przecież nie narciarskie!). Instruktora znaleźliśmy bez problemu już na miejscu i na początek zdecydowaliśmy się na godzinną lekcję. 

🧠 Upewnij się, że buty są wygodne. Banał! A jednak nabawiłam się wielkiego bolesnego guza tylko przez to, że prawy but uciskał mnie odrobinę zbyt mocno w jednym punkcie.

Przez pierwszą godzinę uczyliśmy się zupełnych podstaw i nie używaliśmy nawet kijków. “Pochyl się w prawo”, “w lewo”, “nie do tyłu”, “pługiem”, “nie krzyżuj nart” i tak w kółko. Kolejną godzinę spędziliśmy na treningu na własną rękę, w dalszym ciągu na oślej łączce i - jak na pierwszy raz - szło nam całkiem dobrze! Do tego stopnia, że instruktorzy nie wierzyli, że na nartach zjeżdżamy po raz pierwszy 🤣 

Na drugiej lekcji dowiedzieliśmy się, co robić w czasie jazdy z kijkami, a resztę dnia spędziliśmy na szlifowaniu naszych umiejętności na płaskim stoku. Nie zaliczyłam ani jednego upadku!

🧠 Jeśli dopiero uczysz się jeździć na nartach, nie wkładaj rąk w paski przy kijkach narciarskich - bardzo łatwo wtedy o kontuzję. 

## 📆 Niedziela, dzień drugi

Nie spać, zjeżdżać! Z samego rana popędziliśmy na Wyciąg i już po kilku zjazdach na oślej łączce zdecydowaliśmy się na coś mocniejszego 😉 Średni wyciąg byłby dla nas idealny, ale zamiast tego wskoczyliśmy na wyciąg krzesełkowy i wjechaliśmy na szczyt Gromadzynia. A skoro wjechaliśmy na górę, to wypadałoby zjechać w dół. I tu zaczęły się schody… 

Bardzo stromy (jak na nasze umiejętności) stok sprawił, że obydwoje co chwilę upadaliśmy na tyłek czy głowę i zbieraliśmy się z ziemi ze strachem w oczach na myśl o tym, co dalej! I tu wydarzył się mały przełom, bo jakieś piętnaście lat temu, w bardzo podobnych okolicznościach, po prostu zdjęłam z nóg deskę snowboardową i schodziłam ze stoku pieszo. Złorzecząc. Tym razem uparłam się, żeby zjechać i próbowałam tak długo, aż załapałam, że im bardziej stromy stok, tym bardziej trzeba ugiąć kolana (wiem, oczywista oczywistość). Końcówkę zjazdu udało mi się zrobić dzięki temu bez koziołkowania, ale i tak po dotarciu na dół, pomaszerowaliśmy grzecznie na średni stok i zostaliśmy tam już do końca dnia.

Wiem, że jutro - przez gigantyczne zakwasy - nie będę w stanie wstać z łóżka ani poruszać się bez opierania się o meble. Na szczęście w Ustrzykach zostajemy aż do wtorku, więc jutrzejszy dzień będę mogła spędzić na pracy. Siedzącej 😅

# Galeria

{{< gallery match="images/*" sortOrder="desc" rowHeight="150" margins="5" thumbnailResizeOptions="600x600 q90 Lanczos" showExif=true previewType="blur" embedPreview="true" >}}

*14 grudnia 2021*